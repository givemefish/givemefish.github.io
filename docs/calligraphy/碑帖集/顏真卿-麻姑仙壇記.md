---
title: '顏真卿-麻姑仙壇記'
tags: ['顏真卿', '碑刻', '楷書']
order: 8
---
# 顏真卿-麻姑仙壇記
* [字帖連結](https://openmuseum.tw/muse/digi_object/a826d6c8cb7380573a22fe6ea0645a45)

## 特色
* 顏真卿中年書風風格 ,參見[大唐中興頌](./顏真卿-大唐中興頌)

## 原文
有唐撫州南城縣麻姑山仙壇記，顏真卿撰並書。

麻姑者，葛稚川神仙傳雲：王遠，字方平。欲東之括蒼山，過吳蔡經家，教其屍解如蛇蟬也。經去十餘季，忽還，語家言，「七月七日王君當來過。」到期日，方平乘羽車；駕五龍各異色；旌旗導從；威儀赫弈如大將也。既至，坐須臾，引見經父兄。因遣人與麻姑相聞，亦莫知麻姑是何神也。言：「王方平敬報，久不行民間，今來在此，想麻姑能暫來」。有頃，信還。但聞其語，不見所使人。曰：「麻姑再拜，不見忽已五百餘季。尊卑有序，修敬無階。思念久煩，信呈在彼。登山（應作：當）顛（應作：傾）倒。而先被記當按行蓬萊，今便暫往，如是便還。還即親觀，願不即去。」如此兩時間，麻姑來。來時不先聞人馬聲。既至，從官當半於方平也。麻姑至，蔡經亦舉家見之。是好女子，季十八九許，頂中作髻，餘發垂之至腰。其衣有文章而非錦綺，光彩耀日，不可名字，皆世所無有也。得見方平，方平為起立。坐定，各進行廚。金盤玉杯，無限美膳，多是諸華而香氣達於內外。擗麟脯行之。麻姑自言：「接待以來，見東海三為桑田。向聞蓬萊水淺於往者，會時略半也。豈將復還為陸陵乎？」方平笑曰：「聖人皆言，海中行復揚塵也。」麻姑欲見蔡經母及婦。經弟婦新產數十日，麻姑望見已知，曰：「噫！且止，勿前。」即求少許米，便以擲之墜地，即成丹砂。方平笑曰：「姑故季少。吾（老）了，不喜復作此曹狡猾變化也。」麻姑手似鳥爪，蔡經心中念言：「背蛘時，得此爪以杷背，乃佳也。」方平已知經心中念言，即使人牽經，鞭之曰：「麻姑者神人。汝何謂其爪可以杷背耶？」見鞭著經背，亦不見有人持鞭者。方平告經曰：「吾鞭不可安得也。」

大曆三季，真卿刺撫州，按圖經，南城縣有麻姑山，頂有古壇，相傳雲麻姑於此得道。壇下南有池，中有紅蓮，近忽變碧，今又白矣。池北下壇旁有杉松，松皆偃蓋。時聞步虛鐘磬之音。東南有瀑布，淙下三百餘尺。東北有石崇觀，高石中猶有螺蚌殼，或以為桑田所變。西北有麻源，謝靈運詩題入華子「岡是麻源第三穀」，恐其處也。源口有神，祈雨輒應。開元中道士鄧紫陽於此習道，蒙召入大同殿修功德。廿七季，忽見虎駕龍車，二人持節於庭中。顧謂其友竹務猷曰：「此迎我也，可為吾奏願，欲歸葬本山。」仍（乃）請立廟於壇側，玄宗從之。天寶五載，投龍於瀑布，石池中有黃龍現。玄宗感焉，乃命增修仙宇、真儀、侍從、雲鶴之類。
於戲！自麻姑發跡於茲嶺，南真遺壇於龜源、華姑表異於井山。今女道士黎瓊仙，季八十而容色益少；曾妙行夢瓊仙而飡華絕粒；紫陽侄男曰德誠，繼修香火；弟子潭仙嚴，法篆尊嚴；而史玄洞、左通玄、鄒玉華皆清虛服道。非夫地氣殊異、江山炳靈，則何由纂懿流光若斯之盛者矣？真卿幸承餘烈，敢刻金石而志之，時則六季夏四月也。

