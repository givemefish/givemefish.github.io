---
title: '佚名-元楨墓誌銘'
tags: ['碑刻', '楷書']
order: 6
---
# 佚名-元楨墓誌銘

## 特色
* 北魏中期典型的墓誌碑刻

## 原文
持節鎮北大將軍相州刺史南安王楨，恭宗之第十一子，皇上之從祖也。惟王體暉霄極，列耀星華，茂德基於紫墀，凝操形於天儀。用能端玉河山，聲金嶽鎮，爰在知命，孝性諶越，是使庶族歸仁，帝宗攸式。暨寶衡徒禦，大訊群言，王應機響發，首契乾衷，遂乃寵彰司勳，賞延金石。而天不遺德，宿耀淪光，乙太和廿年歲在丙子八月壬辰朔二日癸巳春秋五十薨於鄴。皇上震悼。諡曰惠王，葬以彝典。以其年十一月庚申朔廿六日乙酉窆於芒山。
松門已杳，玄闥將蕪，故刊茲幽石，銘德熏壚。其辭曰：

帝緒昌紀，懋業昭靈，浚源流昆，系玉層城。
惟王集慶，托耀曦明，育躬紫禁，秀髮蘭坰。
洋洋雅韻，遙遙淵渟，瞻山凝量，援風烈馨。
卷命夙降，未黻早齡，基牧豳櫟，終撫魏亭。
威整西黔，惠結東氓，旻不錫嘏，景儀墜傾。
鑾和歇蓿，委櫬窮塋，泉宮永晦，深埏長鋦，敬勒玄瑤，式播徽名

