---
title: '佚名-崔敬邕墓誌銘'
tags: ['碑刻', '楷書']
order: 6
---
# 佚名-崔敬邕墓誌銘

## 特色
* 原石已失，只留拓本
* 筆劃勁挺，用筆外柔內剛，富於變化，類似鄭文公碑

## 原文
魏故持節龍驤將軍督營州諸軍事營州刺史征虜將軍太中大夫臨青男崔公之墓誌銘

祖秀才諱殊，字敬異。夫人從事中郎趙國李休女。父雙護，中書侍郎冠軍將軍豫州刺史安平敬侯。夫人中書趙國李詵女。君諱敬邕，博陵安平人也。夫其殖姓之始，蓋炎帝之胤。其在隆周，遠祖尚父，實作太師，秉旄鷹揚，克佐揃殷。若乃遠源之富，弈世之美，故以備之前冊，不待詳□。君即豫州刺史安平敬侯之子。胄積仁之基，累榮構之峻，特稟清貞，少播令譽。然諾之信，著於童孺，瑤音玉震，聞於弱冠。年廿八而俊華茂實，以響流於京夏矣。被旨起家，召為司徒府主簿，納贊槐衡，能和鼎味。俄而轉尚書都官郎中。時高祖孝文皇帝將改制創物，大崇革正，複以君兼吏部郎。詮敘彝倫，九流斯順。太和廿二年春，宣武皇帝副光崇正，妙簡宮衛，複以君為東朝步兵。景明初，丁母憂還家，居喪致毀，幾於滅性。服終，朝廷以君膽思凝果，善謀好成，臨事發奇，前略無滯。徵君拜為左中郎將大都督中山王長史。出圍偽義陽，城拔凱旋。君有協規之效，功績隆盛，授龍驤將軍太府少卿臨青男。忠勳之稱，實顯於茲。永平初，聖主以遼海戎夷，宣化佇賢，肅慎契丹，必也綏接，於是除君持節營州刺史，將軍如故。君軒鏕始邁，聲猷以先，麾蓋踐疆，而溫膏均被，於是殊俗知仁，荒嵎識澤，惠液途於逋遐，德潤潭於邊服。延昌四年，以君清政懷柔，宣風自遠，徵君為征虜將軍太中大夫。方授美任，而君嬰疾連歲。遂以熙平二年十一月廿一日卒於位。縉紳痛惜，姻舊鹹酸，依君績行，蒙賜左將軍濟州刺史，加諡曰貞，禮也。孤息伯茂，銜哀在疚，摧號罔斷，泣庭訓之崩沉，淚松楊之以樹，洞抽絕其何言，刊遺德於泉路。其辭曰：綿哉遐胄，帝炎之緒，爰曆姬初，祖唯尚父。曰周曰漢，榮光繼武，邁德傳輝，儒賢代舉。於穆叡考，誕質含靈，秉仁嶽峻，動智淵明。育善以和，獎幹以貞，響發邽丘，翼起槐庭。慶鍾盛世，皇澤遠融，入參彝敘，出佐邊戎。謀成轅幕，績著軍功，為城飆偃，蠢境懷風。王恩流賞，作捍東荒，惠沾海服，愛洽遼鄉。天□方渥，簡爵唯良，如何倉昊，國寶淪光。白楊晦以籠雲，松區杳而煙邃，藐□叫其崩怨，親賓□而垂淚，仰層穹而摧號，痛尊靈之長秘，志遺德兮何陳，篆幽石兮深隧。嗚呼哀哉。