---
title: '鄭道昭-鄭文公碑'
tags: ['鄭道昭', '碑刻', '楷書']
order: 6
---
# 鄭道昭-鄭文公碑
* 分為上下兩碑，又稱「鄭羲上碑」和「鄭羲下碑」。

## 特色
* 風化嚴重，保護不善，許多字跡已看不出原本的棱角
* 下碑字跡較大，也比較清晰可讀，建議以此碑為主要學習範本。
* 字劃多為方圓筆並用，中鋒運筆為主，粗細相近，提按動作不明顯，亦沒有明顥波磔。
* 吸收了篆、隸、草書的筆意，結構變化豐富。

## 原文
公諱羲，字幼麐，司州滎陽開封人也。肇洪源于有周，胙母弟以命氏。桓以親賢司徒，武以善職並歌。緇衣之作，誦乎奕世。逮鄭君當時，播節讓以振高風；大夫司農，創解詁以開經義。揚州淵謀，以“十策”匡時；豫州司空，以勳德著稱。高祖略，恢亮儒素，味道居真。趙石之興，徵給事黃門侍郎，遷侍中、尚書，贈揚州刺史。曾祖豁，以明哲佐世，後燕中山尹、太常卿、濟南貞公。祖溫，道協儲端，燕太子瞻事。父曄，仁結義徒，績著甯邊。拜建威將軍、汝陰太守，綿榮修載，聯光千世。公稟三靈之純氣，應五百之恒期。乘和載誕，文明冠世。篤信樂道，據德依仁。孝弟端雅，寡言湣行。六籍孔精，百氏備究。陰陽律曆，尤所留心。常慕平仲、子產之為人也，蘊斯文於衡泌，延德聲乎州閭。舉秀才，答策高第，擢補中書博士。任清務簡，遂乘閑述作，注諸經論，撰話林及諸文賦詔策，辭清雅博。遷中書侍郎，假員外散騎常侍，南使宋國，宋主客郎孔道均就邸設會，酒行樂作，均謂公曰：“樂其何如？”公答曰：“哀楚有餘而雅正不足，其細已甚，而能久乎？”均嘿然而罷，移年而蕭氏滅宋。雖延陵之觀昔詩，鄭公之聽宋樂，其若神明矣。朝廷以公使協皇華，原隰斯光，遷給事中、中書令。總司文史，敷奏惟允，國之律令，是所議定。公長子懿，邕容和令，器望兼資。早綜銓衡，能聲徽著。敦詩悅禮，尤精易理。季子道昭，博學經書，才冠秘穎。研注圖史，文侍紫幄。每在朝堂，公行於前，吏部、秘書隨其後，凡厥庶寮，莫不欽其人也。于時有識，比之三陳。後年不盈紀，懿：給事黃門侍郎、太常卿、使持節平東將軍、齊州刺史；道昭：中書侍郎、國子祭酒、通直散騎常侍、秘書監、司州大中正、使持節平東將軍、光州刺史。父官子寵，才德相承，海內敬其榮也。太和初，除公使持節安東將軍、兗州刺史、南陽公。德政寬明，化先仁惠。不嚴之治，穆如清風。太和中，徵秘書監。春秋年六十有七，寢疾薨乎位。凡百君子莫不悲國秀之永沉，哀道宗之長沒。皇上震悼，痛百常往。遣使　，策贈有加，諡曰文，祭以大牢。葬乎滎陽石門東南十三裡三皇山之陽。於是故吏主簿、東郡程天賜等六十人，仰道墳之緬邈，悲鴻休之未刊，乃相與欽述景行，銘之玄石，以揚非世之美，而作頌曰：

爰鑒往紀，稽覽前徽，有賢有聖，靡弗應時。繇實契姒，旦亦協姬，於穆鄭公，誕應期。伊昔桓武，並美司徒；恭維我君，世監秘書。三墳克闡，五典允敷，文為辭首，學實宗儒。德秀時哲，望高世族。灼灼獨明，亭亭孤 。式胄三雍，鄒風再燭。作嶽河兗，澤移草木。慶靈長髮，繼葉傳光。君既挺發，胤亦含章。文義襲軌，朱紱相望。刊石銘德，與日永揚。
魏永平四年，歲在辛卯刊

