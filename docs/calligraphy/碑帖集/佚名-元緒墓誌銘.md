---
title: '佚名-元緒墓誌銘'
tags: ['碑刻', '楷書']
order: 6
---
# 佚名-元緒墓誌銘

## 特色
* 筆畫勁健而富變化，用筆近似張猛龍碑
* 結構端正嚴謹又含奇趣，適合作為初學者轉型時的範本

## 原文
大魏征東大將軍大宗正卿洛州刺史樂安王墓誌銘。

君諱緒，字紹宗，河南洛陽人也。明元皇帝之曾孫，儀同宣王範之正體，衛大將軍簡王梁之元子。君祖翼武皇以造區夏，君父曆匡四朝，實相成獻，其鴻勳桀略，英蹤偉跡，並圖績於鼎廟，灼爛于秘篆者矣。君少恭孝，長慈友，涉獵群書，徧愛詩禮，性寬密，好靜素，言不苟施，行弗且合，不以時榮羨意、金玉瀆心，雍容於自得之地，無交於權貴之門。故傲傮者奇其器，慕節者飲其風，遇顯祖不奪厥志，逢孝文如遂其心，故得恬神園泌，養度茅邦，朝野同詠，世號清玉。及景明初登，選政親賢，以君國懿道尊，雅聲韶發，乃抽為宗正卿。非其好也，辭不得已而就焉。君乃端儼容，平政刑，訓以常棣之風，敦以湛露之義，於是皇室融穆，內外熙怡。俄如蕭氏竊化，自詔江甸，嶓塚崎嶇，吊險民勃，接賢之黔，豺目鳥望，天子乃擇功臣，以為非君無能撫者，遂策君為假節督洛州諸軍事、龍驤將軍、洛州刺史。君高響夙振，惠喻先聞，政未及施，如山黎知德。君乃闡皇風，張天羅，招之以文，綏之以惠，使舊室革音，異民請化，千里齊聲，僉曰康哉。春秋五十九，以正始四年正月寢患，二月辛卯朔八日戊戌薨于州之中堂。臣僚慘噎，百姓若喪其親。夏四月廿七日遷柩於東都，吏民感戀，扶梓執紼號啕如送于京石者二千人，諸王譴候、賓友奉迎者軒蓋相屬於路。五月廿七日達京，殯於苐之朝堂，朝廷湣惜，主上悼懷，詔遂贈本官，其賵禭之禮厚加焉。粵十月丙辰朔卅日乙酉葬於洛陽城之西北，祔塋于高祖孝文陵之東。嗣子痛慈顏之永遠，抱罔極之無逮，鐫石刊芳，以彰先業之盛烈，乃作頌曰：開基軒符，造業魏曆；資羽風今，啟鱗龍昔；淵節滄深，高勳嶽積；錫宇岱東，分齊列辟；欽若帝命，明保鴻基；玉淨金山，冰潔清沂；食道堯世，棲風舜時；逢雲理翰，矯翼霄飛；霄飛何為，天受作政；明心劍玉，清身水鏡；衡均宗石，錦裁民命；霽光東岫，傾輝西映；西映焉照，寔維洛荊；化不待期，匪曰如成；望舒失禦，亭耀墜明；流馨生世，委骨長冥。

