---
title: '顏真卿-多寶塔碑'
tags: ['顏真卿', '碑刻', '楷書']
order: 8
---
# 顏真卿-多寶塔碑
* [字帖連結](https://digitalarchive.npm.gov.tw/Painting/Content?pid=1947&Dept=P)

## 特色
* 用筆多折，橫細直粗特點明顯。
* 橫畫和勾畫的提按明顥，向下頓筆突出。
* 點畫的起筆、頓筆和收筆都保持中鋒行筆的穩健。
* 捺畫的弧度較大，筆毫在行筆時漸漸發力最後儘量鋪開，到停頓處回鋒提筆帶出捺腳。
* 折畫和歐體不同，沒有明顯的「聳肩」現象，折角多呈下垂。
* 和歐體不同，顏體不論筆劃多少，字形大小基本一致。
* 結構緊密嚴謹，平穩端莊，外形飽滿，布白緊湊勻稱。

## 原文
南陽岑勛撰
朝議郎、判尚書武部貟外郎琅邪顔真卿書
朝散大夫、撿挍尚書都官郎中東海徐浩題額

粵妙法蓮華，諸佛之祕藏也；多寳佛塔，證經之踴現也。發眀資乎十力，弘建在扵四依。有禪師法號楚金，姓程，廣平人也。祖父並信著釋門，慶歸法胤。母髙氏，久而無姙，夜夢諸佛，覺而有娠。是生龍象之徴，無取熊羆之兆。誕彌厥月，炳然殊相，岐嶷絶於葷茹，髫齔不為童逰。道樹萌芽，聳豫章之楨幹；禪池畎澮，涵巨海之波濤。年甫七歲，居然猒俗，自誓出家，禮藏探經，法華在手。宿命潛悟，如識金環；摠持不遺，若注瓶水。九歲落髮，住西亰龍興寺，從僧籙也。進具之年，昇座講法。頓收珎藏，異窮子之疾赱；直詣寳山，無化城而可息。尓後因靜夜持誦，至多寳塔品，身心泊然，如入禪㝎，忽見寶塔，宛在目前。釋迦分身，遍滿空界，行勤聖現，業淨感深。悲生悟中，淚下如雨，遂布衣一食，不出戶庭，期滿六年，誓建茲塔。既而許王瓘及居士趙崇、信女普意善來稽首，鹹捨珎財。禪師以為輯荘嚴之因，資爽塏之地，利見千福，黙議扵心。時千福有懐忍禪師，忽扵中夜，見有一水發源龍興，流注千福，清澄泛灔，中有方舟。又見寳塔自空而下，久之乃滅，即今建塔䖏也。寺內淨人名法相，先扵其地，復見燈光，逺望則朙，近尋即滅。竊以水流開於法性，舟泛表扵慈航，塔現兆於有成，燈眀示於無盡，非至徳精感，其孰能與扵此？及禪師建言，雜然歡愜，負畚荷插，于橐於囊，登登憑憑，是板是築。灑以香水，隱以金鎚，我䏻竭誠，工乃用壯。禪師每夜於築階所，懇志誦經，勵精行道，衆聞天樂，鹹嗅異香，喜歎之音，聖凡相半。至天寳元載，創構材木，肈安相輪。禪師理會佛心，感通帝夢。七月十三日，勑內侍趙思偘求諸寳坊，驗以所夢。入寺見塔，禮問禪師，聖夢有孚，法名惟肖。其日賜錢五十萬、絹千匹，助建修也。則知精一之行，雖先天而不違；純如之心，當後佛之授記。㫺漢眀永平之日，大化初流；我皇天寶之年，寳塔斯建。同符千古，昭有烈光。扵時道俗景附，檀施山積，庀徒度財，功百其倍矣。至二載，勑中使楊順景宣旨，令禪師扵花萼樓下迎多寳塔額。遂摠僧事，備法儀，宸睠俯臨，額書下降。又賜絹百疋。聖劄飛毫，動雲龍之氣象；天文掛塔，駐日月之光輝。至四載，塔事將就，表請慶齋，歸功帝利。時僧道四部，會逾萬人。有五色雲，團輔塔頂，衆盡瞻覩，莫不崩恱。大㢤觀佛之光，利用賔于法王。禪師謂同學曰：「鵬運滄溟，非雲羅之可頓；心逰寂滅，豈愛䋄之能加？精進法門，菩薩以自強不息。夲期同行，復遂宿心。鑿井見泥，去水不逺；鑚木未熱，得火何階？凡我七僧，聿懐一志，晝夜塔下，誦持法華。香煙不斷，經聲逓續，炯以為常，沒身不替。」自三載每春秋二時，集同行大德四十九人，行法華三昧。尋奉恩旨，許為恆式。前後道場所感舎利凡三千七十粒。至六載，欲葬舎利，預嚴道場，又降一百八粒，畫普賢變，於筆鋒上聮得一十九粒。莫不圎體自動，浮光瑩然。禪師無我觀身，了空求法，先㓨血寫法華經一部、菩薩戒一卷、觀普賢行經一卷，乃取舎利三千粒，盛以石函，兼造自身石影，跪而戴之，同置塔下，表至敬也。使夫舟遷夜壑，無變度門，刧筭墨塵，永垂貞範。又奉為主上及蒼生寫妙法蓮華經一千部、金字三十六部，用鎮寳塔。又寫一千部，散施受持。靈應既多，具如夲傳。其載勑內侍吳懐實賜金銅香鑪髙一丈五尺，奉表陳謝。手詔批雲：「師弘濟之願，感逹人天，莊嚴之心，義成因果，則法施財施，信所冝先也。」主上握至道之靈符，受如來之法印，非禪師大慧超悟，無以感扵宸衷，非主上至聖文眀，無以鑒於誠願。倬彼寳塔，為章梵宮。經始之功，真僧是葺；克成之業，聖主斯崇。尓其為狀也，則嶽聳蓮披，雲垂蓋偃。下欻崛以踴地，上𠅘盈而媚空，中晻晻其靜深，旁赫赫以弘敞。礝磩承陛，琅玕綷檻，玉瑱居楹，銀黃拂戸。重簷疊扵畫栱，反宇環其璧璫，坤靈贔屭以負砌，天祇儼雅而翊戶。㦯復肩㧝鷙鳥，肘擐脩虵，冠盤巨龍，帽抱猛獸。勃如戰色，有奭其容，窮繪事之筆精，選朝英之偈賛。若乃開扃鐍，窺奧祕，二尊分座，疑對鷲山；千帙發題，若觀龍藏。金碧炅晃，環珮葳蕤。至扵列三乗，分八部，聖徒翕習，佛事森羅。方寸千名，盈尺萬象；大身現小，廣座䏻卑。湏彌之容，欻入芥子；寳蓋之狀，頓覆三千。昔衡嶽思大禪師，以法華三昧，傳悟天臺智者，尓來寂寥，罕契真要。法不可以久廢，生我禪師，克嗣其業，繼朙二祖，相望百年。夫其法華之教也，開玄關於一念，照圎鏡扵十方，指陰界為妙門，駈塵勞為法侶。聚沙䏻成佛道，合掌已入聖流。三乗教門，摠而歸一；八萬法藏，我為最雄。譬猶滿月麗天，螢光列宿，山王映海，蟻垤羣峯。嗟乎！三界之沈寐久矣。佛以法華為木鐸，惟我禪師，超然深悟。其皃也，嶽瀆之秀，氷雪之姿，果脣貝齒，蓮目月面。望之厲，即之溫，覩相未言，而降伏之心，已過半矣。同行禪師，抱玉飛錫，襲衡台之祕躅，傳止觀之精義。㦯名高帝選，㦯行密衆師，共弘開示之宗，盡契圎常之理。門人苾蒭、如巖、靈悟、淨真、真空、法濟䒭，以定慧為文質，以戒忍為剛柔，含樸玉之光輝，䒭旃檀之圍繞。夫發行者因，因圎則福廣；起因者相，相遣則慧深。求無爲於有為，通解脫於文字，舉事徴理，含毫強名。偈曰：

佛有妙法，比象蓮華。圎頓深入，真淨無瑕。慧通法界，福利恆沙。直至寳所，俱乗大車。其一
於戱上士，發行正勤。緬想寳塔，思弘勝因。圎階已就，層覆初陳。乃昭帝夢，福應天人。其二
輪奐斯崇，為章淨域。真僧草創，聖主増飾。中座眈眈，飛簷翼翼。薦臻靈感，歸我帝利。其三
念彼後學，心滯迷封。昏衢未曉，中道難逢。常驚夜杌，還懼真龍。不有禪伯，誰朙大宗？其四
大海吞流，崇山納壤。教門稱頓，慈力䏻廣。功起聚沙，徳成合掌。開佛知見，法為無上。其五
情塵雖雜，性海無漏。㝎養聖胎，染生迷鷇。斷常起縛，空色同謬。簷蔔現前，餘香何嗅？其六
彤彤法宇，繄我四依。事該理暢，玉粹金輝。慧鏡無垢，慈燈照微。空王可託，夲願同歸。其七

天寳十一載嵗次壬辰四月乙丑朔廿二日戊戍建

勑撿挍塔使正議大夫行內侍趙思偘、判官內府丞車沖、撿挍僧義方

河南史華刻

