---
title: '佚名-司馬悅墓誌銘'
tags: ['碑刻', '楷書']
order: 6
---
# 佚名-司馬悅墓誌銘
[字帖連結](https://www.chnmus.net/ch/collection/appraise/details.html?id=512151229156943641)

## 特色
* 筆畫洗練爽朗，用筆飄逸靈活，勾畫和捺畫多為尖長出鋒
* 結構端正嚴謹。佈局緊湊
* 出土後保存完整，筆劃鋒芒俱在

## 原文
魏故持節督豫州諸軍事征虜將軍漁陽縣開國子豫州刺史司馬悅墓誌

君諱悅，字慶宗，司州河內溫縣都鄉孝敬里人也。故侍中征南大將軍開府儀同三司」貞王之孫，故侍中開府儀同三司吏部尚書司空公康王之第三子。先是庶姓猶王，封」琅琊王。故貞康二世，並申上爵。君稟靈和之純氣，含雄姿於岳瀆，神識超暢，玄鑒洞發。」梗概之風，岐嶷而越倫；卓爾之秀，總角而逸群。臨艱亢節，建貞白之操。所謂金聲玉振」之也。年十四，以道訓之冑，入侍禁墀。太和中，司牧初開，綱詮望首。以君地極海華，器識」明斷，擢拜主簿，俄遷司空大將軍二府司馬。讚務台鉉，釐格地里。」皇轝遷洛，肇建畿域，澄簡九流。帝弟咸陽王，以親賢之寄，光蒞司牧，博選英彥。自非」人地僉允，莫居綱任。以君少播休譽，令名茂實，除寧朔將軍司州別駕。翼佐徽猷，風光」治軌。君識遵墳典，庭訓雍緝，男降懿主，女徽貴賓，姻婭綢疊，戚聯紫掖。出撫兩邦，惠化」流詠。再牧郢豫，江黔被澤。折勝籌略，經謨周遠，謀\拔義陽，略定隨陸，席捲三關，開疆千」里。動績驟彰，再蒞豫土，釁機竊發，禍起非慮。春秋卌有七，永平元年十月七日薨於豫」州。皇帝哀悼，朝野悲歎，死生有命，脩短定期。斯賢而遇斯禍，以其新拔，眾窘可知。遣」中黃門緱榮顯弔祭，贈帛一千匹，營護喪事。越四年二月丁卯朔十八日甲申卜窆於」溫縣西鄉嶺山之陽。朝遣謁者，策贈平東將軍青州刺史，謚曰莊，禮也。乃刊幽石，式照」芳烈。其辭曰：」赫赫洪宗，振暉四海，〔瓊〕根玉葉，世為魏宰。君承華液，誕姿淑靈，玄鑒洞照，敏智早成。在」家孝睦，忠蹇王庭，比玉之潤，方響金聲。如彼孤松，干雲乃青，如彼皎冏，褰霧獨明。肅警」龍驎，兩宮荷榮，東閣西臺，出處有聲。分竹二邦，化流民詠，作牧郢豫，威振邊城，綏荒柔」附，澤沾江氓。功立名章，宜享遐齡，如何遭命，迫然潛形。卜窆有期，兆宅嶺山，飛旌翩翩，」將宅幽鰥。扃關既掩，霜生壟間，式刊玄石，永祀標賢。

大魏永平四年歲在辛卯二月丁卯朔十五日辛己建