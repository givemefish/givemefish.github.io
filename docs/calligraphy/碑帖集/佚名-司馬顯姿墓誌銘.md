---
title: '佚名-司馬顯姿墓誌銘'
tags: ['碑刻', '楷書']
order: 6
---
# 佚名-司馬顯姿墓誌銘

# 原文
魏故 世宗宣武皇帝第一貴嬪夫人司馬氏墓誌銘。

夫人諱顯姿，河內溫人，豫郢豫青四州刺史烈公之第三女也。其先有晉之苗冑矣。曾祖司徒琅邪真王，垂芳績于晉代。祖司空康王，播休譽於恒朔。父烈公，以才英俊舉，流清響于司洛；杖鉞南藩，振雷聲於郢豫。夫人承聯華之妙氣，育窈窕之靈姿；閑淑發於髫年，四德成於笄歲。至於婉娩織紃，早譽宗閨；潔白貞專，遠聞天閣。帝欽其令問，正始初，敕遣長秋，納為貴華。夫人攸歸遘 止，能成百兩之禮；潮服常清，弗失葛覃之訓。虔心奉後，令江汜再興；下撫嬪禦，使螽斯重作。帝觀其無嫉之懷，感其岡（罔）怨之志，未幾遷命為第一貴嬪夫人。自世宗升遐，情毀過禮，食減重膳，衣不色帛。方當母訓眾媵，班軌兩宮；而仁順無征，春秋卅，正光元年十二月十九日薨 于金墉。二年歲次辛醜，二月己亥朔，廿二日庚申倍葬景陵。六宮痛惜，乃作神銘。其詞曰：

瑜生高嶺，寶育洪淵，世隆道貴，乃長貞賢。
情陵玉潔，志原冰堅，彰婉奇歲，顯淑笄年。
翔鳴陋野，聲聞上日，屍鳩在帷，累功欽質。
靈龜定祥，長秋納吉，之子攸歸，宜其帝室。
作注天江，雖勞靡慍，如彼關睢，哀如不[闕一字]
心噣眾嬪，嘒然斯順，小星重風，螽斯再訓。
既明善始，當保令終，如何不吊，奄謝清融。
形歸長夜，魄返餘風，勒銘玄石，寄頌泉宮。

