---
title: '佚名-刁遵墓志銘'
tags: ['碑刻', '楷書']
order: 6
---
# 佚名-刁遵墓志銘

## 特色
* 筆劃圓腴，猶勁中帶有婉媚
* 起筆痕跡明顯，轉折回環處多有變化

## 原文
魏故使持節都督洛兗州（下殘）高祖協，玄亮，晉侍中尚書左僕（下殘）夫人彭城曹氏，父羲。晉梁國中（下殘）曾祖彝，太倫，晉侍中徐州牧司空義陽（下殘）祖暢，仲遠，晉中書令金紫左光祿大夫建平（下殘）父雍，淑和，皇魏使持節侍中都督揚豫兗徐四州（下殘）徐豫冀三州刺史東安簡公。夫人琅耶王氏，父（下殘）公諱遵，字奉國，勃海饒安人也。姓氏之興，錄於帝圖，中葉（下殘）廣淵，謨明有晉。祖父以忠肅恭懿，聯輝建侯。所見者世往傳開（下殘）之外，不復銘於幽泉也。公稟惟嶽之靈，挺基仁之德，忠□本於立（下殘）以小節而求名，無虛譽以眩世，少能和俗，於人無際，但昂然愕然者，有（下殘）侍中中書監司空文公高允，皇代之儒宗，見而異之，便以女妻焉。太和中，（下殘）尋拜魏郡太守。寬明臨下，而德洽於民。正始中，徵為太尉高陽王諮議參軍事（下殘）有古人之風，器而禮焉。俄而轉大司農少卿，均節九賦，以豐邦用。蒞事未期，遷使持□都督洛州諸軍事龍驤將軍洛州刺史。公之立攻，惠流兩疆，平陽慕化，辟地二百。方一江沔，成功告老。上天不吊，忽焉降疾。熙平元年秋七月廿六日春秋七十有六薨於位。朝廷痛悼，百寮追惜，贈使持節都督兗州諸軍事平東將軍兗州刺史，侯如故，加諡曰惠，禮也。惟公為子也孝，為父也慈，在臣也忠，居蕃也治。兄弟穆常棣之親，朋友□必然之信。尊賢容眾，博施無窮，載仁抱義，行藏罔滯，溫恭好善，桑榆彌篤。小子整等泣徂年之箭駿，痛龜筮之告祥，奉靈?而號慟，遷神柩於故鄉。以二年歲次丁酉冬十月己醜朔九日丁酉窆于饒安城之西南孝義裡皇考儀同簡公神塋之左。松門永閟，深扃長鍵，庶鐫石於下壤，仰志德於幽泉。其辭曰：攸攸綿胄，帝之胤，驛代貞賢，自唐暨晉。明哲迭興，忠能繼雋，在洛雲居，徂楊嶽鎮。氛鯨興虐，金曆道亡，于昭我祖，違難來翔。位班鼎列，朝望斯光，顯顯懿考，奉構腰璜。依仁挺信，據德標明，紐龜出守，入贊台衡。惠沾千里，道懋槐庭，清風遙被，徽音遠盈。曰登農戠，播稼是司，巍巍高廩，禮教將怡。邊城俟捍，戎氓佇治，秉旄肅命，董牧宣威。方叔克莊，燕奭遐齡。庶乘和其必壽，泣信順而徂傾。攀號兮罔訴，摧裂兮崩聲。銘遺德兮心已糜，刊泉石兮慟深扃。夫人同郡高氏。父允，侍中中書監司空咸陽文公。