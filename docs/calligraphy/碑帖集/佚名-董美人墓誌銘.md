---
title: '佚名-董美人墓誌銘'
tags: ['碑刻', '楷書']
order: 7
---
# 佚名-董美人墓誌銘
全名「美人董氏墓誌名」，墓主為隋文帝三子楊秀之妃
[字帖連結](https://www.shanghaimuseum.net/mu/frontend/pg/m/article/id/CI00111835)

## 特色
＊ 書法工穩精緻，拓工清晰整潔。
＊ 筆法鋒芒畢現，方筆和圓筆交融，輕筆細畫也寫得有力到位。
＊ 結構外放內收，整潔緊健。
＊ 章法疏朗，字距和行距基本相等。
＊ 可作為學習歐體和虞體的上源之一

## 原文
美人董氏墓誌銘

美人姓董，汴州恤宜縣人也。祖佛子，齊涼州㓨史，敦仁博洽，標譽鄉閭。父後進，俶儻英雄，聲馳河渷。美人體質閑華，天情婉嫕。恭以接上，順以承親。含華吐豔，竜章鳳采。砌炳瑾瑜，庭芳蘭蕙。既而來儀魯殿，出事梁台。搖環佩於芳林，袨綺繢於春景。投壺工鶴飛之巧，彈棊窮巾角之妙。妖容傾國，冶咲千金。莊映池蓮，鏡澄窓月。態轉逥眸之豔，香飄曳裾之風。颯灑委迤，吹花逥雪。以開皇十七年二月感疾，至七月十四日戊子，終於仁壽宮山第。春秋一十有九。農皇上藥，竟無救於秦醫；老君靈醮，徒有望於山士。怨此瑤華，忽焉凋悴。傷茲桂蕊，摧芳上年。以其年十月十二日葬於龍首原。寂寂幽夜，茫茫荒隴。埋故愛於重泉，沉余嬌於玄隧。唯鐙設而神見，空想文成之術。弦管奏而泉濆，彌念姑舒之魂。觸感興悲，乃為銘曰：

高唐獨絕，陽臺可憐。花耀芳囿，霞綺遙天。波驚洛浦，芝茂瓊田。嗟乎頹日，還隨浚川。
比翼孤棲，同心隻寢。風卷愁慔，冰寒淚枕。悠悠長暝，杳杳無春。落鬟摧櫬，故黛凝塵。
昔新悲故，今故悲新。餘心留想，有念無人。去歲花台，臨歡陪踐。今茲秋夜，思人潛泫。
遊神真宅，歸骨玄房。依依泉路，蕭蕭白楊。墳孤山靜，松踈月涼。瘞茲玉匣，傳此餘芳。
惟開皇十七年歲次丁巳十月甲辰朔十二日乙卯，上柱國益州總管蜀王制