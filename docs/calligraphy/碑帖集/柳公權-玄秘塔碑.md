---
title: '柳公權-玄秘塔碑'
tags: ['柳公權', '碑刻', '楷書']
order: 8
---
# 柳公權-玄秘塔碑

## 特色
* 點畫峻拔，撇畫細長且較低垂，捺畫粗壯而較高抬。
* 橫畫長則瘦，短則粗，豎畫挺勁，橫折圓健。
* 起筆方直，收筆圓頓而明顯出腳後跟狀的結尾。
* 結構中宮收緊，四面撐開，字形瘦硬。 
* 初學者要避免過於注意柳體中因重頓回鋒而形成的「骨節」，否則容易因過份強調而讓筆劃顯得累贅。

## 原文
唐故左街僧錄、內供奉、三教談論、引駕大徳、安國寺上座、賜紫、大逹法師玄秘塔碑銘並序
江南西道都團練、觀察䖏置等使，朝散大夫、兼御史中丞、上柱國、賜紫、金魚袋、裴休撰
正議大夫、守右散騎常侍、充集賢殿學士、兼判院事、上柱國、賜紫、金魚袋、栁公權書並篆額

玄祕塔者，大法師端甫靈骨之所歸也。
於戱！爲丈夫者，在家則張仁義禮樂，輔天子以扶世導俗；出家則運慈悲定慧，佐如來以闡教利生。捨此無以為丈夫也，背此無以為逹道也。和尚其出家之雄乎！天水趙氏，世為秦人。初，母張夫人夢梵僧，謂曰：「當生貴子。」即出囊中舎利，使吞之。及誕，所夢僧白晝入其室，摩其頂曰：「必當大弘法教。」言訖而滅。

既成人，高顙深目，大頤方口，長六尺五寸，其音如鍾。夫將欲荷如來之菩提，鑿生靈之耳目，固必有殊祥竒表歟！始十歲，依崇福寺道悟禪師爲沙彌。十七正度為比丘，隷安國寺。具威儀扵西眀寺照律師，稟持犯扵崇福寺昇律師；傳《唯識》大義扵安國寺素法師，通《涅槃》大旨扵福林寺崟法師。復夢梵僧以舎利滿琉璃器使吞之，且曰：「三蔵大教，盡貯汝腹矣。」自是經律論無敵扵天下。囊括川注，逢源會委，滔滔然莫䏻濟其畔岸矣。

夫將欲伐株杌扵情田，雨甘露扵法種者，固必有勇智宏辯歟！無何，謁文殊扵清涼，衆聖皆現；演大經扵太原，傾都畢會。徳宗皇帝聞其名，徴之，一見大恱。常出入禁中，與儒道議論。賜紫方袍，歲時錫施，異扵他等。復詔侍皇太子扵東朝。順宗皇帝深仰其風，親之若昆弟。相與臥起，恩禮特隆。憲宗皇帝數幸其寺，待之若賔友。常承頋問。注納偏厚。而和尚符彩超邁，詞理響捷，迎合上旨，皆契真乘。雖造次應對，未甞不以闡揚為務。繇是天子益知佛為大聖人，其教有大不可思議事。當是時，朝廷方削平區夏，縛吳斡蜀，瀦蔡蕩鄆。而天子端拱無事。詔和尚率緇屬迎眞骨扵靈山，開法塲扵秘殿，為人請福，親奉香燈。既而刑不殘，兵不黷，赤子無愁聲，蒼海無驚浪。蓋㕘用眞宗以毗大政之眀効也。夫將欲顯大不思議之道，輔大有為之君，固必有冥符玄契歟！

掌內殿法儀，錄左街僧事，以標表浄衆者凡一十年。講《涅槃》《唯議》經論，䖏當仁，傳授宗主以開誘道俗者，凡一百六十座。運三密扵瑜伽，契無生扵悉地。日持諸部十餘萬遍。指淨土爲息肩之地，嚴金經為報法之恩。前後供施數十百萬，悉以崇飾殿宇，窮極雕繪。而方丈匡床，靜慮自得。貴臣盛族，皆所依慕；豪俠工賈，莫不瞻嚮。薦金寶以致誠，仰端嚴而禮足，日有千數，不可殫書。而和尚即衆生以觀佛，離四相以修善，心下如地，坦無丘陵。王公輿臺，皆以誠接。議者以為，成就常不輕行者，唯和尚而已。

夫將欲駕橫海之大航，拯迷途扵彼岸者，固必有竒㓛妙道歟！以開成元年六月一日，西向右脅而滅。當暑而尊容若生，竟夕而異香猶鬱。其年七月六日，遷扵長樂之南原，遺命茶毗，得舎利三百餘粒。方熾而神光月皎，旣燼而靈骨珠圎。賜謚曰「大逹」，塔曰「玄祕」。俗夀六十七，僧臘卌八。門弟子比丘、比丘尼約千餘輩，或講論玄言，或紀綱大寺，脩禪秉律，分作人師五十，其徒皆為逹者。於戱！和尚果出家之雄乎！不然，何至徳殊祥如此其盛也？

承襲弟子義均、自政、正言等，克荷先業，虔守遺風，大懼徽猷有時堙沒，而今閤門使劉公，法緣㝡深，道契彌固，亦以為請，願播清塵。休甞逰其藩，備其事，隨喜讃歎，蓋無愧辭。銘曰：

賢刼千佛，第四能仁。哀我生靈，出經破塵。
教䋄高張，孰辯孰分？有大法師，如從親聞。
經律論蔵，戒定慧學。深淺同源，先後相覺。
異宗偏義，孰正孰駮？有大法師，為作霜雹。
趣眞則滯，涉俗則流。象狂猿輕，鈎檻莫収。
柅制刀斷，尚生瘡疣。有大法師，絶念而逰。
巨唐啓運，大雄垂教。千載冥符，三乘迭耀。
寵重恩頋，顯闡讃導。有大法師，逢時感召。
空門正闢，法宇方開。崢嶸棟梁，一旦而摧。
水月鏡像，無心去來。徒令後學，瞻仰俳佪。

會昌元年十二月廿八日建。
刻玉冊官邵建和並弟建初鐫。