---
title: '褚遂良-大字陰符經'
tags: ['褚遂良', '墨跡', '楷書']
order: 8
---
# 褚遂良-大字陰符經
* [字帖連結](https://9610.com/csl/06.htm)

## 特色
* 應為後人摹仿褚體的偽作，但不失為精妙作品。
* 細筋入骨，少肉多力，風神俊逸。
* 行筆多採弧勢，起收筆處可辨別出隸意。
* 字形較方，結構形疏而氣緊，間有行書入栒，用筆明快，線條流暢。
* 陳國昭老師推薦新手臨習。

## 原文
陰符經上篇；觀天之道，執天之行，盡矣。天有五賊，見之者昌。五賊在心，施行於天。宇宙在乎手，萬化生乎身。天性，人也。人心，機也。立天之道，以定人也。天發殺機，移星易宿。地發殺機，龍蛇起陸。人發殺機，天地反覆。天人合發，萬化定基。性有巧拙，可以伏藏。九竅之邪，在乎三要，可以動靜。火生於木，禍發必克。奸生於國，時動必潰。知之修之，謂之聖人。中篇；天生天殺，道之理也。天地，萬物之盜。萬物，人之盜。人，萬物之盜。三盜既宜，三才既安。故曰：“食其時，百骸理。動其機，萬化安。人知其神之神，不知其不神所以神也。日月有數，小大有定。聖功生焉，神明出焉。其盜機也，天下莫能見，莫能知。君子得之固躬，人得之輕命。下篇；瞽者善聽，聾者善視。絕利一源，用師十倍。三反晝夜，用師萬倍。心生於物，死於物，機在目。天之無恩，而大恩生。迅雷烈風，莫不蠢然。至樂性愚，至靜性廉。天之至私，用之至公。禽之制在氣。生者，死之根。死者，生之根。恩生於害，生於恩。愚人以天地文理聖，我以時物文理哲。人以愚虞聖，我以不愚虞聖。人以奇其聖，我以不奇其聖。沉水入火，自取滅亡。自然之道靜，故天地萬物生。天地之道浸，故陰陽勝。陰陽推而變化順矣。聖人知自然之道不可違，因而制之。至靜之道，律曆所不能契。爰有奇器，是生萬象，八卦甲子，神機鬼藏。陰陽相勝之術，昭昭乎盡乎象矣。起居郎臣遂良敕書。