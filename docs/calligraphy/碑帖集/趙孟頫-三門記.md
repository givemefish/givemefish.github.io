---
title: '趙孟頫-三門記'
tags: ['趙孟頫', '墨跡', '楷書']
order: 11
---
# 趙孟頫-三門記
* [字帖連結](https://openmuseum.tw/muse/digi_object/3f8e7f97fb02a4df8b9b60305b781dcc)

## 原文
天地闔闢，運乎鴻樞，而乾坤為之戶；日月出入，經乎黃道，而卯酉為之門。是故建設琳宮，摹憲玄象，外則周垣之聯屬，靈星之橫陳；內則重闥之劃開，閶闔之彷彿。非崇嚴無以備制度，非巨麗無以竦視瞻。惟是勾吳之邦，玄妙之觀，賜額改矣，廣殿新矣，而三門甚陋。萬目所觀，譬之於人，神觀不足，一身之內，強弱弗侔，非欠歟？觀之徒嚴煥文，深念前功，是圖是究，時則有夫人胡氏妙能，捐其簪珥，給其資用。爰壬辰之紀歲，亟先甲以庀徒。曾幾何時，悉更其舊。翬飛丹栱，簷牙高矗於層霄；獸齧銅環，鋪首輝煌於朝日。大庭中敞，峻殿周羅，可以樹羽節，可以容鸞馭。可以陟三成之壇，通九關之奏。可以鳴千石之虡，受百靈之朝。氣象偉然，始與殿稱矣。

於是吳興趙孟頖復求記于陵陽牟巘，土木云乎哉？言語云乎哉？惟帝降衷，惟皇建極，因人心固有，與天下為公，初無側頗，無充塞。然或者舍近而求諸遠，既昧厥元，欲入而閉之門，復迷所向，孰與抽關啟鑰？何異擿埴索塗，是未知玄之又玄，戶之不戶也！夫始乎沖漠者，造化之樞紐；極乎高明者，中庸之閫奧。蓋所謂會歸之極，所謂眾妙之門。庸作銘詩，具刊樂石。其詞曰：

天之牗民，道若大路；未有出入，不由於戶。而彼昧者，他岐是騖；如面牆壁，惟弗瞻故。脫扃剖鐍，孰發真悟？乃崇珍館，乃延飆馭，閈閎洞啟，端倪呈露。四達民迷，有赫臨顧，咨爾羽襡，壹爾志慮，陰闔陽闢，恪守常度。

集賢直學士朝列大夫行江浙等處儒學提舉，吳興趙孟頫書並篆額。
