---
title: '顏真卿-顏勤禮碑'
tags: ['顏真卿', '碑刻', '楷書']
order: 8
---
# 顏真卿-顏勤禮碑
* [字帖連結](https://www.dpm.org.cn/collection/impres/234175)

## 特色
* 顏真卿老年時的作品，蠶頭雁尾的筆劃已不明顯，筆力愈發沈沉雄健，結構也更加莊重闊達。
* 筆法上汲取篆隸筆意，少用側鋒，多用中鋒。
* 形體上借鑒隸書中心緊密的結構和民間寫經體的扁方開闊，結構多採向勢，形成了端正平穩、外圓內闊的姿態。
* 章法上茂密充實，字與字間間距不大。

## 原文

唐故秘書省著作郎夔州都督府長史上護軍顏君神道碑

曾孫魯郡開國公真卿撰並書

君諱勤禮，字敬，琅琊臨沂人。

高祖諱見遠，齊御史中丞，梁武帝受禪，不食數日，一慟而絕，事見梁、齊、周書。

曾祖諱恊，梁湘東王記室參軍，文苑有傳。

祖諱之推，北齊給事黃門侍郎、隋東宮學士，齊書有傳。始自南入北，今爲京兆長安人。

父諱思魯，博學善屬文，尤工詁訓，仕隋司經局校書、東宮學士、長寧王侍讀，與沛國劉臻辯論經義，臻屢屈焉。齊書·黃門傳云集序君自作，後加踰岷將軍。太宗為秦王，精選僚屬，拜記室參軍，加儀同。娶御正中大夫殷英童女，英童集呼顏郎是也，更唱和者二十餘首。溫大雅傳云，初君在隋，與大雅俱仕東宮，弟愍楚與彥博同直內史省，愍楚弟遊秦與彥將俱典秘閣。二家兄弟，各為一時人物之選。少時學業，顏氏為優，其後職位，溫氏為盛。事具唐史。

君幼而朗晤，識量弘遠，工於篆籀，尤精詁訓，秘閣司經史籍多所刊定。義寜元秊十一月，從太宗平京城，授朝散正議大夫勳，解褐秘書省校書郎。武德中授右領左右府鎧曹參軍，九秊十一月授輕車都尉兼直秘書省。貞觀三秊六月兼行雍州參軍事，六秊七月授著作佐郎，七秊六月授詹事主簿，轉太子内直監，加崇賢館學士。宮廢，出補蔣王文學、弘文館學士。永徽元秊三月制曰，具官君“學藝優敏，宜加獎擢”。乃拜陳王屬學士如故，遷曹王友。無何，拜秘書省著作郎。君與兄秘書監師古、禮部侍郎相時齊名，監上君同時為崇賢、弘文館學士，禮部為天冊府學士，弟太子通事舍人育德，又奉令於司經局校定經史。太宗甞圖畫崇賢諸學士，命監為讃，以君與監兄弟，不宜相襃述，乃命中書舍人蕭鈞特讃君曰：“依仁服義，懷文守一，履道自居，下帷終日。德彰素里，行成蘭室，鶴龠馳譽，龍樓委質，當代榮之。”六秊以後夫人兄中書令柳奭親累，貶夔州都督府長史，明慶六秊加上護軍。君安時處順，恬無慍色。不幸遇疾，傾逝於府之官舍，既而旋窆于京城東南萬秊縣寜安鄉之鳳棲原。先夫人陳郡殷氏臮柳夫人同合祔焉，禮也。

七子：昭甫，晉王曹王侍讀，贈華州刾史，事具真卿所撰神道碑。敬仲，吏部郎中，事具劉子玄神道碑。殆庶、無恤、辟非、少連、務滋，皆著學行，以柳令外甥不得仕進。

孫：元孫，舉進士，考功員外劉奇特標牓之，名動海內，從調以書判入高等者三，累遷太子舍人屬。玄宗監國，專掌令畫，滁、沂、豪三州刾史，贈秘書監。惟貞，頻以書判入高等，歷畿赤尉丞、太子文學、薛王友、贈國子祭酒、太子少保，德業具陸據神道碑。會宗，襄州參軍。孝友，楚州司馬。澄，左衛翊衛。潤，倜儻，涪城尉。

曾孫：春卿，工詞翰，有風義，明經拔萃，犀浦蜀二縣尉。故相國蘇頲舉茂才，又為張敬忠劍南節度判官、偃師丞。杲卿，忠烈有清識吏幹，累遷太常丞，攝常山太守，殺逆賊安祿山將李欽湊，開土門，擒其心手何千秊、高邈，遷衛尉卿兼御史中丞。城守陷賊，東京遇害，楚毒參下，詈言不絕，贈太子太保，諡曰忠。曜卿，工詩善草隸，十六以詞學直崇文館，淄川司馬。旭卿，善草書，胤山令。茂曾，訥言敏行，頗工篆籀，犍為司馬。闕疑，仁孝，善詩、春秋，杭州參軍。允南，工詩，人皆諷誦之，善草隸，書判頻入等第，歷左補闕、殿中侍御史，三為郎官、國子司業、金鄉男。喬卿，仁厚有吏材，富平尉。真長，耿介舉明經。幼輿，敦雅有醞藉，通班漢書，左清道率府兵曹。真卿，舉進士，校書郎。舉文詞秀逸，醴泉尉，黜陟使王鉷，以清白名聞。七為憲官，九為省官，荐為節度採訪觀察使，魯郡公。允臧，敦實有吏能，舉縣令，宰延昌，四為御史，充太尉郭子儀判官、江陵少尹、荊南行軍司馬。長卿、晉卿、邠卿、充國、質多無祿早世。名卿、倜、佶、伋、倫，並為武官。

玄孫：紘，通義尉，沒於蠻。泉明，孝義有吏道，父開土門佐其謀，彭州司馬。威明，邛州司馬。季明、子幹、沛、詡、頗、泉明、男、誕，及君外曾孫沈盈、盧逖，並為逆賊所害，俱蒙贈五品京官。濬，好屬文。翹華、正（闕頁)，並早夭。熲，好五言，校書郎。頲，仁孝方正，明經大理司直，充張萬頃嶺南營田判官。顗，鳳翔參軍。頍，通悟頗善隸書，太子洗馬、鄭王府司馬，並不幸短命。通明，好屬文，項城尉。顪，溫江丞。覿，綿州參軍。靚，鹽亭尉。顥，仁和有政理，蓬州長史。慈明，仁順幹蠱，都水使者。穎，介直，河南府法曹。頔，奉禮郎。頎，江陵參軍。頡，當陽主簿。頌，河中參軍。頂，衛尉主簿。（闕頁)，左千牛。頥、頮，並京兆參軍。頩、須、（闕頁)，並童稚未仕。

自黃門、御正至君父叔兄弟臮子侄揚庭、益期、昭甫、強學十三人，四世為學士、侍讀，事見柳芳續卓絕、殷寅著姓略。小監、少保，以德行，詞翰為天下所推。春卿、杲卿、曜卿、允南而下，臮君之羣從光庭、千里、康成、希莊、日損、隱朝、匡朝、升庠、恭敏、鄰幾、元淑、溫之、舒說、順勝、怡渾、允濟、挺式、宣韶等，多以名德著述，學業文翰，交映儒林，故當代謂之學家。非夫君之積德累仁，貽謀有裕，則何以流光末裔，錫羨盛時？小子真卿，聿修是忝。嬰孩集慕，不及過庭之訓；晚暮論撰，莫追長老之口。故君之德美，多恨闕遺。