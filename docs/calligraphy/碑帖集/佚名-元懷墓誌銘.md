---
title: '佚名-元懷墓誌銘'
tags: ['碑刻', '楷書']
order: 6
---
# 佚名-元懷墓誌銘

## 特色
* 書法刻工俱精，且出土後保存良好，字口清晰
* 適合作為初學楷書和魏碑的範本

## 原文
魏故侍中太保領司徒公廣平王

姓元，諱懷， 字宣義，河南洛陽乘軒裡人。顯祖獻文皇帝之孫，高祖孝文皇帝之第四子，世宗宣武皇帝之母弟，皇上之叔父也。體乾坤之睿性，承日月之貞暉，比德蘭玉， 操邁松竹，延愛二皇，寵結三世。姿文挺武，苞仁韞 哲，量高山嶽，道協風雲。周之魯衛，在漢閑平，未足稱美於前代矣。享年不永，春秋卅，熙平二年三月廿六日丁亥薨。追崇使持節假黃鉞都督中外諸軍事太師領太尉公侍中，王如故。顯以殊禮，備物九錫，諡曰武穆，禮也。及葬，皇太后輿駕親臨，百官赴會。 秋八月廿日窆於西郊之兆。懼陵穀易位，市朝或侵， 墳堂有改，金石無虧，敬勒志銘，樹之泉闥。其頌曰 ：老尚簡嘿，孔貴雅言，於穆懿王，體素心閑。德秀時英，器允宗賢，踐仁作保，履義居蕃。忠冠朝首， 寵表戚先，勳規未半，背世茂年。生榮歿哀，休光永延，刊美瑤牒，祗告幽玄。