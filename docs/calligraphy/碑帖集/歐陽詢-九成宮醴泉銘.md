---
title: '歐陽詢-九成宮醴泉銘'
tags: ['歐陽詢', '碑刻', '楷書']
order: 8
---
# 歐陽詢-九成宮醴泉銘
* [字帖連結](https://digitalarchive.npm.gov.tw/Painting/Content?pid=20595&Dept=P)

## 特色
* 結字瘦長
* 似欹反正
* 根柢篆隸
* 中鋒內斂
* 行間疏朗
* 
## 原文
祕書監撿挍侍中鉅鹿郡公臣魏徵奉勑撰

維貞觀六年孟夏之月，皇帝避暑乎九成之宮，此則隨之仁夀宮也。冠山抗殿，絶壑為池，跨水架楹，分巗竦闕，高閣周建，長廊四起，棟宇膠葛，臺榭㕘差。仰視則𨔴𨘬百尋，下臨則崢嶸千仞。珠璧交暎，金碧相輝，照灼雲霞，蔽虧日月。觀其移山廽澗，窮泰極侈，以人從欲，良足深尤。至扵炎景流金，無欝蒸之氣；微風徐動，有淒清之涼。信安體之佳所，誠養神之勝地。漢之甘泉，不䏻尚也。

皇帝爰在弱冠，經營四方，逮乎立年，撫臨億兆，始以武功壹海內，終以文徳懐遠人。東越青丘，南逾丹儌，皆獻琛奉贄，重譯來王。西暨輪臺，北拒玄闕，並地列州縣，人充編戸，氣㳤年和，邇安遠肅，群生咸遂，靈貺畢臻。雖藉二儀之功，終資一人之慮。遺身利物，櫛風沐雨，百姓為心，憂勞成疾。同堯肌之如臘，甚禹足之胼胝。針石屢加，腠理猶滯。爰居亰室，每弊炎暑，群下請建離宮，庶可怡神養性。聖上愛一夫之力，惜十家之産，深閉固拒，未肻俯從。以為隨氏舊宮，營扵曩代，棄之則可惜，毀之則重勞，事貴囙循，何必改作。扵是斲彫為樸，損之又損，去其泰甚，葺其頺壊，雜丹墀以沙礫，閒粉壁以塗泥，玉砌接扵圡階，茅茨續扵瓊室。仰觀壯麗，可作鍳扵既往；俯察卑儉，足垂訓扵後昆。此所謂至人無為，大聖不作，彼竭其力，我享其功者也。

然昔之池沼，咸引谷㵎，宮城之內，夲乏水源，求而無之，在乎一物，既非人力所致，聖心懐之不忘。粵以四月甲申朔旬有六日己亥，上及中宮，厯覽臺觀，閑步西城之隂，躊躇髙閣之下，俯察厥土，微覺有潤，囙而以杖導之，有泉隨而湧出，乃承以石檻，引為一渠。其清若鏡，味甘如醴。南注丹霄之右，東流度扵雙闕。貫穿青瑣，縈帶紫房。激揚清波，滌蕩瑕穢。可以導養正性，可以澂瑩心神。鑒暎群形，潤生萬物。同湛㤙之不竭，將玄澤之常流。匪唯𠃵象之精，蓋亦坤靈之寳。謹按《禮緯》云：「王者刑殺當罪，賞錫當功，得禮之冝，則醴泉出扵闕庭。」《鶡冠子》曰：「聖人之徳，上及太清，下及太寧，中及萬靈，則醴泉出。」《瑞應圖》曰：「王者純和，飲食不貢獻，則醴泉出，飲之令人夀。」《東觀漢紀》曰：「光武中元元年，醴泉出扵亰師，飲之者痼疾皆愈。」然則神物之來，寔扶眀聖，既可蠲茲沉痼，又將延彼遐齡。是以百辟卿士，相趍動色。我後固懐撝挹，推而弗有。雖休勿休，不徒聞扵往昔；以祥為懼，實取驗扵當今。斯乃上帝玄苻，天子令徳，豈臣之末學，所䏻丕顯？但軄在記言，屬茲書事，不可使國之盛美，有遺典筞。敢陳實録，爰勒斯銘。

其詞曰：

惟皇撫運，奄壹寰宇。千載膺期，萬物斯覩。㓛高大舜，勤深伯禹。絶後光前，登三邁五。握機蹈矩，乃聖乃神。武克禍亂，文懐遠人。書契未紀，開闢不臣。冠冕並襲，琛贄咸陳。大道無名，上徳不德。玄功潛運，幾深莫測。鑿井而飲，耕田而食。靡謝天功，安知帝力？上天之載，無臭無聲。萬類資始，品物流形。隨感變質，應徳效靈。介焉如響，赫赫眀眀。雜遝㬌福，葳蕤繁祉。雲氏龍官，龜圖鳳紀。日含五色，烏呈三趾。頌不輟工，茟無停史。上善降祥，上智斯恱。流謙潤下，潺湲皎潔。蓱旨醴甘，冰凝鏡澈。用之日新，挹之無竭。道隨時泰，慶與泉流。我後夕惕，雖休弗休。居崇茅宇，樂不般逰。黃屋非貴，天下為憂。人玩其華，我取其實。還淳反夲，代文以質。居高思墜，持滿戒溢。念茲在茲，永保貞𠮷。

兼太子率更令勃海男臣歐陽詢奉勑書