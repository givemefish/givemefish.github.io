---
title: '佚名-元略墓誌銘'
tags: ['碑刻', '楷書']
order: 6
---
# 佚名-元略墓誌銘

## 特色
* 筆劃粗細勻稱，圓潤無棱角
* 用筆無明顯提按，不刻意求工
* 風格精新自然，字形方扁中矩，章法飽滿緊湊

## 原文
魏故侍中驃騎大將軍儀同三司尚書令徐州刺史太保東平王元君墓誌銘

君諱略，字俊興，司州河南洛陽都鄉照文裡人也。大魏景穆皇帝之曾孫，南安惠王之孫，司徒公中山獻武王之第四子。源資氣始，號因物初。高祖深鏡品族，洞曉宗由，窮萬象之本，則大易氏。君高朗幼標，令問夙遠。如璧之質，處琳琅以先奇；維國之楨，排山川而獨。游志儒林，宅心仁苑，禮窮訓則，義周物軌，信等脫劍，惠深贈紵，器博公琰，筆茂子雲。汪汪焉量溢萬頃，濟濟焉實懷多士。世宗宣武皇帝識重宗哲，特蒙鍾愛，以貂璫之授，非懿不居。釋褐員外散騎常侍，複遷通直。曆步龍淵，聲最東省。又以君煥才挺生，將雕龍樞內，尋轉給事黃門侍郎加冠軍將軍。正光之初，元昆作蕃，投杼橫集，濫塵安忍，在原之應，事切當時，遂潛影去洛，避刃越江，賣買同價，寧此過也。偽主蕭氏，雅相器尚，等秩親枝，齊賞密席。而莊寫之念，雖榮願本；渭陽之戀，偏楚心自。以孝昌元年旋軸象魏。孝明皇帝以君往濫家難，歸闕誠深，錫茲茅土，用隆節胤，封東平王，食邑二千。雲綱既收，迅翮複舉。即授侍中左衛將軍加車騎大將軍，尋遷驃騎大將軍儀同三司領國子祭酒，俄陟尚書令。吐納兩聖之言，總裁百揆之職。三遊非心，四維是務。臨財不願苟得，有佷無求取勝。奉公廉潔，刻妻之流；處事機明，辯碑之類。雖伊姜播譽于殷周，曹何流稱于漢晉，古今同美，千代一時。但民悖四方，主棄萬國，則百莫儲，唯虺斯應。母后握機，競權宗氏，將使產祿之門，再聞此日。大將軍榮遠舉義旗，無契而會，效逾叔牙，中興魏道。乃欲賞罰賢諛，用允群望，而和光未分，暴皓麾下，皎月沉明，垂棘喪寶。廿井先竭，莊惠言征；鬼神依德，宮奇匪驗。春秋卌有三，以大魏建義元年歲次戊申四月丙辰朔十三日戊辰薨於洛陽之北邙。故黃鳥之篇，哀結行路；殄瘁之文，慕縈遐邇。楚老於是長號，舂相於是嘿音，悲感飛走，惋動人神。宸居追歎，賵侔博陸，詔贈太保徐州刺史，諡曰文貞王。窀穸於洛城之西陵。夫星周紀易，回圈莫息，泉靈綿代，或頹或徙，故樹鐫琢之文，永題不朽之石。其詞粵：維天挺氣，維嶽降靈，猗歟顯哲，資和誕形。學由心曉，智以性成，辟強幼達，令思早名。一彼一此，不獨擅聲。藉德蹈榮，緣懿履秩，神儀優婉，貂璋曜逸。螭藻樞中，陪扆皇室，惠乃盡人，益不先損。忠矣清朗，晶焉冰日，令問令望，誰黨誰比。鶺鴒懷感，喪亂未申，岐肆北海，君寓東泯。績高雙化，才富二鄰，前徽洛渚，後曜江濱。越聲興歎，秦音獨欸，首丘斯遂，長軒此來。納言歸致，塚社誠開，八列光矣，十六盛哉。義旗創植，忠儇未析，同燼熏莠，渾挫玉礫。梁木頓摧，宿草奄積，歌笑停音，琴觴罷席。世宇方塵，墳堂彌寂，永淪泉壤，長煥金石。大魏建義元年歲次戊申七月丙辰朔十八日癸酉建。妃范陽盧氏，字真心。父尚之，出身中書義郎皇子趙郡王諮議參軍事司徒府右長史，俄轉左長史除持節都督濟州諸軍事左將軍濟州刺史，後除光祿大夫贈散騎常侍使持節都督青州諸軍事安東將軍青州刺史，

諡曰：世子，顏字景式。大女摩利，未嫡。次女足華，未嫡。次女定華，未嫡

