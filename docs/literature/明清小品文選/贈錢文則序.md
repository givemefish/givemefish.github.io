---
title: '贈錢文則序'
author: '高啟'
---

# 贈錢文則序
作者: [高啟](https://zh.wikipedia.org/zh-tw/%E9%AB%98%E5%95%9F)

## 原文
韓文公詩有曰：「我生之初，月宿南斗。」蘇文忠公謂公身坐磨蝎宮也，而己命亦居是宮，故平生毀譽頗相似焉。夫磨蝎即星紀之次，而斗宿所躔也。星家者說身命舍是者，多以文顯。以二公觀之，其信然乎！

余後生晚學，景仰二公於數百載之上，蓋無能為役，而命亦舍磨蝎，又與文忠皆生丙子，是幸而偶與之同也。

二公之名雖重當世，而遭逢排擯謗毀，幾不自容。仕雖嘗顯於朝，而貶陽山，謫潮州，竄逐於羅浮、儋耳之間，逾嶺渡海，冒氛霧而伍蠻蜃，其窮亦甚矣。顧余庸庸，雖不能致盛譽，亦不為排謗者所及，況遭逢聖明，忝職禁署，蒙恩賜還，無投荒之憂，是幸而不與之同也。然二公之文章德業，赫然照映千古，而余早罹艱虞，中事奔走，學不加修，文無可采，將泯焉為眾人之歸，是不幸而不能與之同也。噫！命之所舍既同，則宜無不同，而何相去若是之遼哉！

蓋窮達得喪由乎命，智愚賢否存乎人，存乎人者可為，由乎命者不可必。世之人常以不可必者責於命，而不以可為者責諸己，所以多自恕而幸得也。若二公者，其道同，其文學同，故毀譽窮達有不必其同而自同，則余之不能與之同者，蓋有在也，而豈命之罪哉？

山陽錢文則能推星以言人之禍福，無不奇中，士大夫多稱道之。將遊湖海，徵余言為贈。因書所以自警者貽之，且使遇夫自恕而幸得者告焉。文則讀書好修，善鼓琴，斯術其餘事云 

