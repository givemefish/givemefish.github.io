---
title: '秋軒記'
author: '沈周'
tags: ['小品文']
---

# 秋軒記
作者: [沈周](https://zh.wikipedia.org/zh-tw/%E6%B2%88%E5%91%A8)

## 原文
軒附全慶堂，為右誃[^1]，雖小，頗幽致。前有方庭，集植芙蓉、黃葵、甘鞠，鮮榮發而涼風至，夕陽滿地，錯采可愛，四時惟秋宜焉。地又西偏，西實秋位，秋之宜其軒者多矣。余謂秋弗特宜其軒，亦及於軒中之人。軒中之人聽茫茫、視荒荒，多怠而健忘，登非精神氣血之秋與？若少若壯，若衰若老，推之與四時，無不相因。推與秋相感者，吾尚有說也。先公抱致周時[^2]，哺飴弄雛，實於斯也，先人賓客滿座，帣韝鞠𦜕[^3]，捧觴為壽，亦於斯也。今之於斯，余則蒼顏華髮，得以婆娑自適。既適矣，又念乎尋丈之宇、百年之寓，蓋解塓[^4]脫而苟存者亦已久矣。其能閱成吾世，閱成吾生。閱久而弊亦成，軒之秋也；人之衰，人之秋也。秋，揫[^5]也。余少壯妄慕妄求，而莫之就者，一委轄揫，斂以養其衰、徯其老、全其生於斯也，名斯軒曰「秋軒」。

## 註釋
[^1]: 誃：分離。此處指離館。
[^2]: 抱致周時；抱致政（退隱)之志，與世周旋。
[^3]: 帣韝鞠𦜕：又作「帣韝鞠跽」，形容用袖套捲起衣袖，彎腰跪著的恭敬姿態。
[^4]: 塓：塗抹，此處應指建築外的塗料。
[^5]: 揫：收劍。
