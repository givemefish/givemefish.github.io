---
title: '牡丹亭記題詞'
author: '湯顥祖'
tags: ['小品文']
---

# 牡丹亭記題詞
作者: [湯顥祖](https://zh.wikipedia.org/zh-tw/湯顥祖)

## 原文
天下女子有情，甯有如杜麗娘者乎！夢其人即病，病即彌連，至手畫形容，傳於世而後死。死三年矣，復能溟莫中求得其所夢者而生。如麗娘者，乃可謂之有情人耳。情不知所起，一往而深。生者可以死，死可以生。生而不可與死，死而不可復生者，皆非情之至也。夢中之情，何必非真？天下豈少夢中之人耶？必因薦枕[^1]而成親，待掛冠而為密者，皆形骸之論也。傳杜太守事者，彷彿晉武都守李仲文、廣州守馮孝將兒女事[^2]。予稍為更而演之。至於杜守收拷柳生，亦如漢睢陽王收考談生也[^3]。嗟夫！人世之事，非人世所可盡。自非通人，恆以理相格耳！第雲理之所必無，安知情之所必有邪！

## 註釋
[^1]: 薦枕：自薦枕席，語出宋玉《高唐賦》：「昔者先王嘗遊高唐，怠而晝寢，夢見一婦人，曰：『妾巫山之女也，為高唐之客。聞君遊高唐，願薦枕席。』」
[^2]: 李仲文之女、馮孝將之子媳故出事自《法苑珠林》，皆有人鬼相戀、死而復生的情節。
[^3]: 漢睢陽王收考談生；出自曹丕《述異誌》。睢陽王女兒死後化鬼，與書生談生結為夫婦而復生失敗，重回地下。談生因生活困頓，將妻子所贈珠袍市售，睢陽王認出珠袍，拷問談生珠袍來源，最終認下女婿和外孫。