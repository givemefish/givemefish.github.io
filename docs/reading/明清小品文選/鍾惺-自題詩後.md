---
title: '自題詩後'
author: '鍾惺'
tags: ['小品文']
---

# 自題詩後
作者: [鍾惺](https://zh.wikipedia.org/zh-tw/鍾惺)

## 原文
李長叔曰：「汝曹勝流，惜胸中書太多，詩文太好。若能不讀書，不作詩文，便是全副名士。」余憮然曰：「快哉快哉！非子不能為此語，非我不能領子此語。惜忌者不解。使忌者解此語，其欲殺子當甚於殺我。然余能善子語，決不能用子語。子持子語歸，為子用。吾異日且用子語。」

數日後，舉此示友夏。友夏報我曰：「長叔語快，子稱長叔語尤快。僕稱長叔與子語快者，語亦復快！」

夫以兩人書淫詩癖，而能歎賞不讀書不作詩文之語，則彼能為不讀書、不作詩文語者，決不以讀書、作詩文為非也。袁石公[^1]有言：「我輩非詩文不能度日。」此語與余頗同。昔人有問長生訣者，曰：「只是斷欲。」其人搖頭曰：「如此，雖壽千歲何益？」余輩今日不作詩文，有何生趣？然則余雖善長叔言而不能用，長叔決不以我為非。正使以我為非，余且聽之矣。

## 註釋
[^1]: 指公安派創始者[袁宏道](https://zh.wikipedia.org/zh-tw/袁宏道)，字中郎，號石公。