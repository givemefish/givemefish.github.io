---
title: '影畫記'
author: '方鳳'
tags: ['小品文']
---
# 影畫記
作者: [方鳳](https://zh.wikipedia.org/wiki/%E6%96%B9%E9%B5%AC_(%E6%AD%A3%E5%BE%B7%E9%80%B2%E5%A3%AB))

## 原文
方子讀書於梅竹居，簷前張一幕，每日出則樹影布幕上，宛然如畫。然晨旭則東枝橫偃，夕照則西榦倒仆，若卓午則合東西枝榦交加互印，疎密濃淡，了無定跡。或南颸徐來，則影搖曳，病葉時墜，晳晳有聲。若浮雲偶翳，則絛然不見，雲去復然。方子仰而視，臥而玩焉，變態百出，蓋一時奇觀也。不假粉飾，不勞佈置，不待卷舒而有天然描寫之趣，因名之曰「影畫」。客有好奇者，攜酒賞之，方即席，適有二鳥飛鳴樹杪，上下相逐，因幕隔，漫不見人，而其跳擲怪變，有非丹青所能著力。客異之，呼酒大酌。嗚呼！讀韓子之畫記，皆出於人力；讀蘇子之寶繪樓記，不免於取災[^1]。方子之畫，幸而免焉。其工拙不在人，其得失不在我也，喜而為之記。

## 註釋
[^1]: 蘇軾在《[寶繪堂記](https://zh.wikisource.org/zh-hant/%E5%AF%B6%E7%B9%AA%E5%A0%82%E8%A8%98)》裡舉了四個因書畫而產生禍端的例子：「鍾繇至以此嘔血發塚，宋孝武、王僧虔至以此相忌，恒玄之走舸，玉涯之複壁，皆以兒戲害其國、凶其身。」