---
title: '跋小學古事'
author: '歸有光'
tags: ['小品文']
---
# 跋小學古事
作者: [歸有光](https://zh.wikipedia.org/zh-tw/%E5%BD%92%E6%9C%89%E5%85%89))

## 原文
余少時初入學，見裏師必以《小學古事》為訓。時方五六歲，先生為講蘇子瞻對其母太夫人[^1]及許平仲難師之語，竦然知慕之。自科舉之習日敝，以記誦時文為速化之術。士雖登朝著，有不知王祥、孟宗、張巡、許遠為何人者。吾裏沈次谷先生憫俗之日薄，因演《小學古事》為歌詩，頗雜以方俗語，使閭巷婦女童稚皆能知之。

古之教者，家有塾，黨有庠，術有序，國有學。民在家，朝夕出入於裏門，恒受教於塾之師。里中之有道德，仕而歸老者，為之師。次谷雖不仕，亦何愧於古之所謂可以為塾師者耶？

## 注釋
[^1] 指蘇軾問其母效法范滂捨生取義的故事
[^2] 指元初大儒許衡，幼時學經，能舉一反三，直朔本意，因此連續多個老師自愧不如而辭職的故事。