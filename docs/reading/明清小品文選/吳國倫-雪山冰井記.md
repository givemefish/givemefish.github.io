---
title: '雪山冰井記'
author: '吳國倫'
tags: ['小品文']
---

# 雪山冰井記
作者: [吳國倫](https://zh.wikipedia.org/zh-tw/吳國倫)

## 原文
往歲友人以白磁缸一口見遺體，圓而資極瑩徹．高尺許．徑一尺有半．中可貯水五十升．漢人謂「玉晶盤與冰同潔」．茲庶幾焉，驗之蓋正德間器也。未幾客有載一白石山來求售者。大不盈尺．高倍之．客不自知其名．予曰「此玉華石也．出將樂洞．雖工人稍斫其初．而天造奇形．故在巉岩礧砢[^1]．光片片可鏡。其陰則鬥削壁立．上下兩空洞．有含煙出雲之形．即小山賦不盡其奇矣。」因以布十疋易之．客大溢所望而去。

頃予抱病溽暑．喘息如焚思．欲登雪山而浴冰井．不可得．因取王華石置左．名之曰「雪山」．白磁缸置右．而實以清泉．名之曰「冰井」．乃布竹榻其間．朝夕養屙．偃仰坐臥焉．遂覺暑氣漸微．涼意漸洽．泠泠然爽致宜人．間起而摩挲之．則倐然山欲雪、井欲冰也。已而自笑曰「炎方六月．何自有冰雪哉！夫天壤之間．凡可強而名者．借也。而吾以其不可名者寄焉，亦借也，豈惟拳石勺水為然？仰積氣而為天．俯積塊而為地．皆強而名之也．托之乎象其形也．天地且爾．又何一物非借乎？乃予之左雪山而右冰井也．亦象其形而借其意耳。漢書云「清室則中夏含霜」夫室可霜也，安見山不可雪而井不可冰乎？」客有聞予言而歎者．曰「信如子言．不知真之為借．借之為真矣。」客真知言乎哉。

## 隨筆
熱處借涼，苦處借樂。無非自有源頭活水來也。

## 注釋
[^1] 礧砢：重疊貌