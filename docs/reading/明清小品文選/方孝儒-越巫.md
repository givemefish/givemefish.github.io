---
title: '越巫'
author: '方孝儒'
tags: ['小品文']
---

# 越巫
作者: [方孝儒](https://zh.wikipedia.org/zh-tw/%E6%96%B9%E5%AD%9D%E5%AD%BA)

## 原文
越巫，自詭善驅鬼物。人病，立壇場，鳴角振鈴，跳擲叫呼，為胡旋舞[^1]，禳之。病幸已，饌酒食，持其貲[^2]去。死則諉以他故，終不自信其術之妄。恆誇人曰：「我善治鬼，鬼莫敢我抗。」
惡少年慢其誕，晌其夜歸，分五六人，棲道旁木上，相去各裡所，候巫過，下沙石擊之。巫以為真鬼也，即旋其角，且角且走。心大駭，首岑岑加重，行不知足所在。稍前，駭頗定，木間沙亂下如初，又旋而角，角不能成音，走愈急，復至前，復如初，手氣懾，不能角，角墜，振其鈴，既而鈴墜，惟大叫以行。行，聞履聲及葉鳴、谷響，亦皆以為鬼，號求救於人甚哀。
夜半，抵家，大哭叩門。其妻問故，舌縮不能言，惟指床曰：「亟扶我寢，我遇鬼，今死矣！」扶至床，膽裂死，膚色如藍。巫至死不知其非鬼。

## 隨筆
頗似好龍之葉公

## 注釋
[^1]: 一種西域傳來的舞蹈
[^2]: 貲：財物