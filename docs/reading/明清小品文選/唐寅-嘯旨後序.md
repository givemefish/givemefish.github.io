---
title: '嘯旨後序'
author: '唐寅'
tags: ['小品文']
---

# 嘯旨後序
作者: [劉基](https://zh.wikipedia.org/zh-tw/%E5%94%90%E5%AF%85)

## 原文
右《嘯旨》一編，館閣暨鄭、馬諸書[^1]皆不著所撰人名氏。內述其事，始於孫登、嵇康，先生遂係以內激、外激、運氣、撮唇之法甚詳，而於聲則云未譜。

聲音蓋激氣而成者，邵子[^2]謂物理無窮而音聲亦無窮，惟無窮乃可以配無窮，故以音聲起數御天下古今物理之變。聲則起於甲而止於庚，多、良、千、刀、妻、宮、心之類是也；音則起於子而止於戌，古、黑、安、夫、卜、東、乃、走、思之類是也。與沙門神珙之法稍異。神珙則以內外八攝總其聲，三十六母總其音。法雖不同，其於音聲則括盡而無遺矣。然有字有聲者雖多，而有聲無亦為不少，必皆以翻切得之。翻者翻出其音，切者切出其聲。如徒，公徒，丁，顛東。丁、顛謂之翻，徒、東謂之切也。其他無字之音聲，如水聲、風聲之類，皆可飜切。

今黃冠師符呪秘字，亦有聲而無字；梵門密語，若一字呪，合晉、林二字為一呼，至有三合、四合者，彈舌取之，而皆無字。及其號召風霆，驅役神鬼，若運諸掌。今亦有聲而無字，豈吾儒感天地、贊化育之餘意歟？聲雖未譜其間，穪或取聲自上齶出，或自舌上出者。四聲惟平聲有上、下，蓋氣自上齶出為上平聲，氣自舌上出為下平聲。上、去、入聲無上、下者，反聲故也。平聲清而反聲濁，竊想嘯之為聲，必出於平而不出於反矣。

孫、嵇仙去遠矣，白骨生蒼苔，九原不可作。安得善嘯之士以譜其聲而習之，登泰山望蓬萊，烈然一聲，林石震越，海水起立，此亦此生之大快也！子儋朱君好古博雅，一時俊彥之良無有逾者，於僕契分甚厚，暇日出是編以相勘校。因曰：「嘯之失其旨也久矣，幸存此編，略知梗概。不刊諸梓以傳於世，則羊禮俱亡，後人何所考據？子盍為我敘其事於編後，以遺同志。幸遇反隅之士，衍而習之，庶幾復有以嘯名於天下者，知由此書以發其端」云。

## 注釋
[^1]: 此指[楊士奇](https://zh.wikipedia.org/zh-tw/%E6%A5%8A%E5%A3%AB%E5%A5%87)主編的官修書目《[文淵閣書目](https://ctext.org/wiki.pl?if=gb&res=609710)》、[鄭樵](https://zh.wikipedia.org/zh-tw/%E9%84%AD%E6%A8%B5)的《[通志](https://ctext.org/wiki.pl?if=gb&res=123192)》和[馬端臨](https://zh.wikipedia.org/zh-tw/%E9%A9%AC%E7%AB%AF%E4%B8%B4)的《[文獻通考](https://ctext.org/wiki.pl?if=gb&res=576035)》。
[^2]: 指北宋儒學家[邵雍](https://zh.wikipedia.org/zh-tw/%E9%82%B5%E9%9B%8D)