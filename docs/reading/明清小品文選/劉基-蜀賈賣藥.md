---
title: '蜀賈賣藥'
author: '劉基'
tags: ['小品文']
---

# 蜀賈賣藥
作者: [劉基](https://zh.wikipedia.org/zh-tw/%E5%88%98%E4%BC%AF%E6%B8%A9)

## 原文
蜀賈三人，皆賣藥於市。其一人專取良，計入以為出，不虛價，亦不過取贏。一人良不良皆取焉，其價之賤貴，惟買者之欲，而隨以其良不良應之。一人不取良，惟其多，賣則賤其價，請益則益之，不較；於是爭趨之，其門之限月一易，歲餘而大富。其兼取者趨稍緩，再朞亦富。其專取良者，肆日中如宵，旦食而昏不足。

郁離子見而嘆曰：「今之為士者亦若是。夫昔楚鄙三縣之尹三，其一廉而不獲於上官，其去也，無以僦舟，人皆笑，以為痴。其一擇可而取之，人不尤其取，而稱其能賢。其一無所不取，以交於上官，子吏卒而賓富民，則不待三年，舉而任諸綱紀之司，雖百姓亦稱其善。不亦怪哉！」

## 隨筆
被剝削的百姓，還在幫貪官叫好。唯利是從，麻木不仁、善惡不分，可悲！
