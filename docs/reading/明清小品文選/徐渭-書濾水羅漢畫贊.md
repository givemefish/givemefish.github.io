---
title: '書濾水羅漢畫贊'
author: '徐渭'
tags: ['小品文']
---

# 書濾水羅漢畫贊
作者: [徐渭](https://zh.wikipedia.org/zh-tw/徐渭)

## 原文

諸江河水，若彼微蟲，為有性命，為無性命？為俱有性命，為俱無性命？若俱有者，蟲既應生，水何獨受烹煎燒煮諸苦毒楚？若俱無者，水既應烹，亦應煮蟲。云何濾蟲煮水，作是分別？若謂蟲則含靈，水無知覺，諦觀二物，蟲體泳游，水含流性，得躍為蟲，付流即水，覺與不覺，有何差別？辟如有人發心愛惜象馬牛羊，不忍宰殺，而於蟹魚蝦蚌妄加解剝；或亦于諸蝦魚蟹蚌，心生愛惜，於彼草木斬刈無遺。彼諸有物，大小動植，體則不同，所含生性，等無有二，云何殺彼舍此，起分別心？濾蟲煮水，亦複如是。弟子迷惑，不能通曉是義，惟大羅漢正坐諦觀，作何解說，宜豁迷悶。弟子徐渭合掌禮拜，而作是語

## 隨筆
以本體論而言，生死又有何差別？戒殺更多的意義在於修養心靈的方法而已。